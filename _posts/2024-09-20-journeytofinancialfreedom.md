---
layout: post
title: "🧳 ညွှန်းကိန်းဖြင့်ပြသော  စုပေါင်းရင်နှီးမြှုပ်နှံမှု ရန်ပုံငွေများသည် စွန့်စားမှုများများစားစား ယူစရာမလိုပဲ ကျွမ်းကျင်သူများထက် ပိုကောင်းအောင် ရွေးချယ်ဝယ်ယူနိုင်သည်။"
tag: ["လူငယ်မှသည် လူချမ်းသာဆီသို့"]
---

“Indexed equity mutual funds can help you outperform the experts.”

အမေရိကန်များစွာတို့က စတော့ရှယ်ယာများတွင် ရင်းနှီးမြှုပ်နှံခြင်းမှ ရှောင်ကြဥ်တတ်ကြသည်။ အကြောင်းမှာ အနာဂတ်တွင် ပေါက်မြောက်နိုင်ခြေရှိသော စီးပွားရေးလုပ်ငန်းများကို ရွေးချယ်ဖော်ထုတ်နိုင်သည့် ကျွမ်းကျင်မှု သို့မဟုတ် ယင်းသို့လုပ်ဆောင်ရန် အချိန်မရှိဟု အထင်ရှိကြသောကြောင့် ဖြစ်သည်။ အနာဂတ်တွင် မည်သည့်စီးပွားရေးမှာ အလားအလာရှိသည်ကို ဟောကိန်းထုတ်ရန် ကြိုးစားရာတွင် အခက်အခဲများရှိသည်မှာ အမှန်ပင် ဖြစ်သည်။

<!-- more -->

<br/>
<iframe src="https://podcasters.spotify.com/pod/show/alexsnowschool/embed/episodes/Indexed-equity-mutual-funds-e2okqi8/a-abhn8mi"  width="100%" frameborder="0" scrolling="no"></iframe>


ဘောဂဗေဒပညာရှင်အများစုက အလျဥ်းသင့်သလိုဖြစ်တတ်သည့် (ဝါ) စည်းဘောင်မဲ့ သဘောတရား ( random walk theory) ကို လက်ခံကြသည်။ ဤသဘောတရားအရ စျေးကွက်တွင် လက်ရှိပေါက်နေသော စတော့ရှယ်ယာစျေးနှုန်းများသည် ကော်ပိုရေးရှင်း၏ဝင်ငွေအနေအထား၊ စီးပွားရေး အခြေအနေနှင့် စတော့ရှယ်ယာစျေးနှုန်းများကို လွှမ်းမိုးသည့် အခြားသောအကြောင်း တရားများကို ထပ်ဟပ်နေခြင်း ဖြစ်သည်။ ထို့ကြောင့် စတော့ရှယ်ယာများ၏ အနာဂတ် ပေါက်စျေးများကို လျှပ်တပြတ် ဖြစ်ရပ်များ၊ လူတို့ မျက်မှောက်ကာလတွင် ထင်မှတ်မထားသည့် အရာများက မောင်းနှင်ပါလိမ့်မည်။ ယင်းတို့၏ အလွန် ထူးခြားသည့်သဘောဝကြောင့် အဆိုပါ အချက်များက ခန့်မှန်းရခက်ပြီး လက်ရှိစတော့ စျေးနှုန်းများတွင် ယင်းအချက်တို့မှာ ထည့်သွင်းစဥ်းစားထားပြီး ဖြစ်နေပေလိမ့်မည်။ 

အလားအလာကောင်းသော ဒ်လ်နှင့် မိုက်ခရိုဆော့်ဖ်တို့၏ စတော့ရှယ်ဟာများကိုသာ ဝယ်ပြီး အခြား စတော့ရှယ်ယာများနှင့် ခပ်ဝေးဝေး မနေကြသနည်း။ အတွေးကောင်းပါသည်၊ သို့သော် ပြဿနာတစ်ခုရှိသည်။ အထက်တွင် ဖော်ပြခဲ့သလိုပင် အမြတ်ရနိုင်ခြေ အလားအလာကောင်းသော အဆိုပါ စတော့ရှယ်ယာများ၏ စတော့စျေးနှုန်းများတွင် ယင်းအလားအလာကိုပါ ထည့်သွင်းတွက်ချက်ပြီး ဖြစ်သည်။ စတော့တစ်ခုခု၏ အနာဂတ်စျေးနှုန်းမှာ ကြိုမမြင်နိုင်သည့် အပြောင်းအလဲများနှင့် အချိန်ကြာမှသာ သိလာရမည့် လုပ်ငန်းများ၏ အလားအလာကို ဖော်ညွှန်းသည့် ထပ်ဆောင်းသတင်း အချက်အလက်များက အဆုံးအဖြတ်ပေးမည် ဖြစ်သည်။ မရေအတွက်နိုင်သည့်  အကြောင်းတရားများက စတော့တစ်ခု၏ အနာဂတ်စျေးနှုန်းကို ပြဌာန်းပြီး ယင်းအကြောင်းတရားတို့မှာ ခန့်မှန်းမရနိုင်အောင် ပုံစံအမျိုးမျိုးဖြင့် အမြဲပြောင်းလဲလျက်ရှိသည်။ ဥပမာပေးရလျှင် အထက်တန်း ကျောင်းသား ချာတိတ်လေးတစ်ဦးက လောလောဆယ်တွင် သူ၏ မြေအောက်ခန်းလေးတွင်  စိတ်ကူးတစ်ခုအား စမ်းသပ်လုပ်ဆောင်နေသည့်အတွက် မိုက်ခရိုဆော့ဖ်၏ စတော့ရှယ်ယာစျေးနှုန်း ကျဆင်းသွားခြင်း ဖြစ်နိုင်သည်။ ထို့ကြောင့် မည်သည့်စတော့များက ငွေကြေးစျေးကွက်၏ ထိပ်ဆုံးသို့ ရောက်ရှိလာမည်၊ မည်သည့်စတော့တို့က ကျဆုံးသွားမည်ကို မိမိတို့အနေဖြင့် ကြိုတင် တွက်ဆနိုင်မည် မဟုတ်ပေ။

မိမိတို့သည် စတော့စျေးကွက်အား လေ့လာလိုက်စားခြင်း၊ ကော်ပိုရေးရှင်း တစ်ခုအား ခရေစေ့တွင်းကျ လေ့လာခြင်းနှင့် စီးပွားရေး၏ လာရာများနှင့် ခန့်မှန်းချက်များကို မျက်ခြေမပြတ်လေ့လာခြင်းအားဖြင့် မိမိတို့၏ အလားအလာရှိသော လုပ်ငန်းများအား ခန့်မှန်းတွက်ဆနိုင်မှုကို တိုးတက်အောင် ဆောင်ရွက်နိုင်ပါသည်။ သို့သော်ငြားလည်း မိမိတို့ကဲ့သို့ သာမန်ရင်းနှီး မြှပ်နှံသူအတွက် အကောင်းဆုံးရွေးချယ်မှုက မိမိတို့၏ ကာလရှည် (အငြိမ်းစားယူချိန် အထိ) စုဆောင်းငွေများကို စတော့ညွှန်းကိန်းသတ်မှတ်ချက်ရှိသည့် စုပေါင်းရင်းနှီးမြှုပ်နှံမှုရန်ပုံငွေ ( stock index mutual fund) တွင် ရင်းနှီးမြှုပ်နှံရန် ဖြစ်သည်။ ညွှန်းကိန်းသတ်မှတ်ချက်ရှိသည့် ရန်ပုံငွေသည် အထူးရန်ပုံငွေပုံစံ တစ်ခုဖြစ်ပြီး S&P 500 သို့မဟုတ် Dow Jones Industrials ကဲ့သို့သော အထွေထွေညွှန်းကိန်းများရှိသည့် စတော့ရှယ်ယာစျေးကွက်တွင် အချိုးအစားတစ်ခုအနေဖြင့် စတော့ရှယ်ယာများကို ဝယ်ယူမြှုပ်နှံထားသည်။ အထွေထွေညွှန်းကိန်းကို ကိုယ်စားပြုသည့် စတော့ရှယ်ယာ အနေအထားကို ထိန်းသိမ်းရန်အတွက် စတော့အရာင်းဝယ်လုပ်ရန် မလိုအပ်တော့သလောက်ပင် ဖြစ်သည်။ ညွှန်းကိန်းသတ်မှတ်ချက်ရှိသည့် ရန်ပုံငွေအနေဖြင့် ကုမ္ပဏီများ၏ အနာဂတ်အလားအလာနှင့် ပတ်သက်၍ သုတေသနပြုရန်လည်း မလိုအပ်တော့ပေ။ ယင်းအချက် ၂ ချက်ကြောင့် ညွှန်းကိန်းသတ်မှတ်ထားသည့် ရန်ပုံငွေများ၏ လုပ်ကိုင်မှု ကုန်ကျစရိတ်များ စီမံခန့်ခွဲအပ်သော ရန်ပုံငွေများ၏ လုပ်ကိုင်မှု ကုန်ကျစရိတ်များထက် သိသာစွာ လျော့နည်းနေခြင်း ဖြစ်သည်။ ရလဒ် အနေဖြင့် ညွှန်းကိန်းသတ်မှတ်ထားသည့် ရန်ပုံငွေများကို စီမံခန့်ခွဲသူများသည် အဖိုးအခ အနည်းငယ်သာ ယူသဖြင့် မိမိရင်းနှီးမြှုပ်နှံလိုက်သည် ဒေါ်လာအများစုသည် စတော့ဝယ်ယူမှုတွင်သာ သုံးစွဲဖြစ်သွားသည်။

S&P 500 ကဲ့သို့သော အထွေထွေစတော့စျေးကွက်ညွှန်းကိန်းများနှင့် ချိတ်ဆက်ထားသော စုပေါင်းရင်းနှီးမြှုပ်နှံမှုရန်ပုံငွေ (mutual fund) သည် ယင်း၏ အစုရှယ်ယာရှင်များအတွက် ပျမ်းမျှစတော့စျေးကွက်မှပေးသော အကျိုးအမြတ်ကို ရရှိစေပါလိမ့်မည်။ ပျမ်းမျှအကျိုးအမြတ်ထက် ရှာဖွေနိုင်ခြင်းမှာ ဘာ့ကြောင့် အထင်ကြီးစရာ ရှိပါသလဲ။ ကျွန်ုပ်တို့ ဆိုခဲ့ပြီးသည့်အတိုင်း သမိုင်းမှတ်တမ်းများအရ စတော့စျေးကွက်သည် ၇ % သော ပျမ်းမျှအကျိုးအမြတ်တစ်ခု ရရှိစေသည်ကို သိရှိပြီးဖြစ်သည်။ ဆိုလိုသည်မှာ ငွေကြေးဖောင်းပွမှုကို ချိန်ညှိပြီးသည့်တိုင်အောင် အစစ်အမှန်တန်ဖိုးသည် ၁၀ နှစ်တိုင်းတွင် မိမိတို့၏ စတော့ရှယ်ယာသည် ၂ ဆနီးပါး တန်ဖိုးတက်လာပါသည်။ ယင်းဖြစ်ထွန်းမှုမှာ မဆိုးလှပါ။ ဆယ်စုနှစ် ၁ ခုလောက် ကာလအတွင်း နှိုင်းယှဥ်ကြည့်သည့်အခါ အထွေထွေညွှန်းကိန်းရန်ပုံငွေက ပေးသည့် အကျိုးအမြတ်ပျမ်းမျှနှုန်းသည် စီမံခန့်ခွဲမှုဖြင့် ဆောင်ရွက်သော စုပေါင်းရင်းနှီးမြှုပ်နှံမှုငွေကြေးရန်ပုံငွေ အားလုံးနီးပါး၏ အကျိုးအမြတ်နှုန်းထက် သာလွန်ပါသည်။ ပုံမှန်အားဖြင့် ၁၀ နှစ်တာကာလအတွင်းတွင် S&P 500 မှပေးသော အကျိုးအမြတ်သည် နိုးကြားစွာစီမံခန့်ခွဲသည့် ရန်ပုံငွေများထက် ၈၅ % သာလွန်ပြီး နှစ် ၂၀ အကြာတွင် ၉၈ % အထိ သာလွန်ပါသည်။ ထို့ကြောင့် ရေရှည်ကာလအတွက် ရင်းနှီးမြှုပ်နှံသူများ အနေဖြင့် စျေးကွက်ပျမ်းမျှထက် အကျိုးအမြတ်ပိုမိုရရှိနိုင်မည့်် နိုးကြားစွာစီမံခန့်ခွဲသော ရန်ပုံငွေတစ်ခုကို ၅၀ ကြိမ် ၁ ကြိမ်သာ ရွေးချယ်နိုင်လိမ့်မည် ဖြစ်သည်။

စီမံခန့်ခွဲမှုရှိသည့် စုပေါင်းရင်းနှီးမြှုပ်နှံမှုရန်ပုံငွေသည် နှစ်အနည်းငယ် သို့မဟုတ် ဆယ်စုနှစ်တစ်ခုအထိ ကောင်းကောင်းအလုပ်ဖြစ်ပါသည်။ သို့သော် သည့်ထက်ကြာခဲ့သော် အလုပ်ဖြစ်မဖြစ်မှာ မသေချာပေ။ ဥပမာအားဖြင့် ၁၉၈၀ ပြည့်နှစ်များတွင် ထိပ်ဆုံးစာရင်းဝင် စုပေါင်းရင်းနှီးမြှုပ်နှံမှုရန်ပုံငွေ ၂၀ သည် အဆိုပါဆယ်စုနှစ်အတွင်း S&P 500 ညွှန်းကိန်းထက် ၃.၉ % ပိုမိုကောင်းမွန်စွာ စွမ်းဆောင်နိုင်ခဲ့သည်။ သို့သော် ၁၉၉၀ တွင် စျေးကွက်သို့ ဝင်ရောက် ရင်းနှီးမြှုပ်နှံသူများက ၁၉၈၀ ကာလအတွင်း “ရေပန်းစား” ခဲ့သည့် ရင်းနှီးမြှုပ်နှံမှုရန်ပုံငွေများကို ရွေးခြယ်ခဲ့ပြီး စျေးကွက်တွင် ပိုမိုစွမ်းဆောင်နေလိမ့်ဦးမည်ဟု အထင်ရှိခဲ့လျှင် အမှားကြီးမှားမည်ဖြစ်သည်။ ၁၉၈၀ ပြည့်နှစ်များတွင် ထိပ်ဆုံး ၂၀ စာရင်းဝင် ရန်ပုံငွေများသည် ၁၉၉၀ ပြည့်နှစ်များသို့ ရောက်ရှိလာသည့်အခါ S&P 500 ညွှန်းကိန်းအောက် ၁.၂ % စွမ်းဆောင်ရည် ကျဆင်းခဲ့ကြသည်။

၁၉၉၀ ပြည့်နှစ်နှောင်းပိုင်းတွင် ဖြစ်ပေါ်ခဲ့သော စတော့စျေးကွက် စန်းထချိန် (stock market bubble) တွင် “ရေပန်းစား” ခဲ့သည့်  ရန်ပုံငွေများမှာ ပို၍ပင် အတွေးချော်စေနိုင်သည့် ညွှန်းကိန်းဖြစ်နေပါသည်။ ၁၉၉၈-၉၉ နှစ်များတွင် စွမ်းဆောင်မှုထိပ်ဆုံးတွင် ရှိနေသည့် စီမံခန့်ခွဲမှုဖြင့်လုပ်သော စုပေါင်းရင်းနှီးမြှုပ်နှံမှုရန်ပုံငွေမှာ Van Wagoner Emerging Growth  ဖြစ်ပြီး နှစ်စဥ်ပျမ်းမျှ အကျိုးအမြတ်မှာ ၁၀၉.၉၂ % ဖြစ်သည်။ သို့သော် ၂၀၀၀-၂၀၀၂ နှစ်တွင် အဆိုပါရန်ပုံငွေသည် ပျမ်းမျှနှစ်စဥ် ပြန်ရငွေမှာ အနှုတ် - ၄၃.၅၄ % ဖြင့် အဆင့် ၁၁၀၆ အဆင့်အထိ ထိုးကျသွားခဲ့သည်။

ဤသင်ခန်းစာမှ အရေးအကြီးဆုံးအချက်မှာ အချိန်နှင့် ကျွမ်းကျင်မှုမရှိ၍ စတော့ရှယ်ယာရင်းနှီးမြှုပ်နှံမှုများ မလုပ်နိုင်သည့် အဖြစ်မျိုး အဖြစ်မခံရန် ဖြစ်သည်။ အလွန်အောင်မြင်သည့် ရင်းနှီးမြှပ်နှံသူတစ်ဦး ဖြစ်လာရန်အတွက် လေ့လာမှု၊ သုတေသနများစွာ လုပ်ရန် သို့မဟုတ် “စတော့ရှယ်ယာ ထိပ်တန်း အရွေးတော်သူ” ဖြစ်ရန် မလိုအပ်ပါ။ ယခင်အတွေ့အကြုံများအရ စတော့စျေးကွက်သည် အခြားသောပင်မရင်းနှီးမြှပ်နှံမှု အမျိုးအစားများထက် အကျိုးအမြတ် ပိုမိုရရှိပြီး ညွှန်းကိန်းရန်ပုံငွေများရှိသည့် အတွက် သာမန်ရင်းနှီးမြှုပ်နှံသူများအနေဖြင့် စတော့တစ်ခုချင်းကို ရွေးရမည်လား သို့မဟုတ် စုပေါင်းရင်းနှီးမြှုပ်နှံမှုရန်ပုံငွေ ရွေးရမည်လားပင် ပူပန်စရာမလိုပဲ အကျိုးအမြတ် ရရှိလာနိုင်ပါသည်။ စတော့ရှယ်ယာစျေးနှုန်းများမှ အတက်အကျ ရှိမည်ဖြစ်ပြီး ကာလအတန်ကြာသည်အထိပင် စတော့စျေးနှုန်းများ ကျဆင်းနေတတ်ပါသည်။ ထို့ကြောင့် ရင်းနှီးမြှုပ်နှံသူများအနေဖြင့် အငြိမ်းစားယူခါနီးတွင် လက်ဝယ်ရှိသော ပိုင်ဆိုင်မှုများတွင် စတော့ရှယ်ယာများကို ရာခိုင်နှုန်းတစ်ခုအထိ လျှော့ချလိုပေလိမ့်မည်။ သို့တိုင်အောင် စတော့စျေးကွက်၏ ကာလကြာရှည်လှသော အတိတ်စွမ်းဆောင်ရည်များကို ကြည့်ခြင်းအားဖြင့် စတော့စျေးကွက် အထွေထွေညွှန်းကိန်းမှ ရရှိသည့် ကာလရှည်အကျိုးအမြတ်များသည် စီမံခန့်ခွဲမှုဖြင့် ဆောင်ရွက်သည့် ရင်းနှီးမြှုပ်နှံမှု ရန်ပုံငွေများ အပါအဝင် အခြားသော ရင်းနှီးမြှုပ်နှံမှုပုံစံများမှပေးသော အကျိုးအမြတ်ထက် သာလွန်မည်ဟု မှန်းဆနိုင်ပါသည်။

### မြန်မာ စကားပုံ

"တန်နှင့်အားကို လေးနှင့်မြှားကဲ့သို့ ညီအောင်လုပ်ပါ။" <br/>
– Adjust burden to strength, like arrow to bow. 

### မှတ်ချက်။

- Trans-Myanmar International, ATLAS Network, Friedrich Neumann Stiftung Für Die Freiheit မှ တင်ဆက်သော သိလွယ်မြင်လွယ် ဘောဂဗေဒ မှ ကောက်နှုတ်တင်ပြထားခြင်းဖြစ်ပါသည်။
- [PDF ဖြင့် ဖတ်ချင်သူများအတွက် ဒေါင်ရန်](https://drive.google.com/file/d/1KFsxvqbm1-SKwQUbOkBvEuV919-R864p/view?usp=sharing){:target="_blank"}

